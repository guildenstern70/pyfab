Capitolul 1. Familia

A fost odată ca niciodată un om putred de bogat şi omului ăstuia s-a întâmplat să-i cadă nevasta greu bolnavă. Şi când a simţit că i s-apropie sfârşitul, femeia şi-a chemat la căpătâi singurul ei copil, o fetiţă {name}, şi i-a spus:

"Dragă {name}, orice ţi s-ar întâmpla, cată să fii întotdeauna bună şi cu sufletul neîntinat". Acestea zicând, femeia îşi mai privi o dată copila şi închise ochii pentru vecie. 

Fetiţa se ducea în fiecare zi la cimitir şi plângea amar la mormântul maică-sii. Când veni iarna, zăpada se aşternu ca o maramă albă peste mormânt, iar în primăvară, când razele soarelui o topiră, omul îşi luă altă nevastă.

Femeia asta de-a doua îşi aduse în casă cele două fete pe care le avea. Fetele, nu-i vorbă, erau frumoase, dar pe cât de luminos le era chipul, pe atât de întunecat şi plin de răutate le era sufletul. Pentru fata cea vitregă începură a curge, de-aci înainte, zile pline de amărăciune.

"Ce, proasta asta se cade să stea cu noi în odaie?" o bruftuluiră fetele. "Cine vrea să mănânce n-are decât să muncească! La bucătărie cu ea, că acolo i-e locul!". Îi luară straiele ei cele frumoase şi-o îmbrăcară c-o vechitură de rochie cenuşie şi o încălţară cu nişte papuci de lemn." Ia priviţi la domniţa asta mândră, ce gătită e!" strigară fetele maşterei, luând-o în râs. Şi-o duseră în bucătărie, într-un alai de batjocuri.

Aici o puseră să robotească din greu de dimineaţă şi până cădea noaptea: să se scoale până-n ziuă, să care apă, să aprindă focul, să facă de mâncare şi să spele rufele. Şi ca şi cum asta n-ar fi fost de ajuns, câte şi mai câte nu mai puneau la cale cele două surori haine ca să-şi bată joc de ea şi s-o necăjească întruna. Iar când nu mai prididea de câtă treabă avea de făcut, ele zvârleau lintea şi mazărea în cenuşă, de trebuia apoi s-o aleagă bob cu bob. Seara, fata cădea frântă de oboseală, că muncea de se spetea toată ziulica. Dar cum n-avea un pat unde să-şi întindă oasele trudite, se cuibărea în cenuşă lângă vatră şi până şi somnul îi era numai chin şi amar. Şi fiindcă din această pricină era totdeauna plină de cenuşă şi murdară, îi ziseră în râs Cenuşăreasa. 

Capitolul 2. Invitație la bal

Şi s-a întâmplat ca împăratul să pună la cale o mare petrecere care trebuia să ţină trei zile încheiate şi a poftit la ospăţ pe toate fetele frumoase din împărăţia lui. Pasămite, împăratul gândea că-n chipul ăsta fecioru-său o să aibă de unde să-şi aleagă mireasa. Când aflară că fuseseră şi ele poftite la petrecere, cele două surori nu-şi mai încăpură în piele de bucurie. Tatăl fetelor se duse la iarmaroc şi cumpară rochii frumoase şi bijuterii din mărgăritare şi nestemate. Surorile vitrege o chemară pe Cenuşăreasă şi-i porunciră:

"Vin’ de ne piaptănă, auzi?", zicea una.

"Şi treci de lustruieşte-ne şi condurii!", zicea şi cealaltă.

"Ba încheie-ne şi cătărămile, că ne ducem la petrecerea de la palatul împăratului!", ziceau împreună.

Fata făcu precum i se poruncise, dar plânse cu lacrimi amare din pricină c-ar fi dorit şi ea să se ducă la petrecere. Şi fiindcă-i plăcea tare mult să dănţuiască, se rugă de maică-sa vitregă să se îndure şi s-o lase şi pe ea.

"Ce-mi aud urechile, Cenuşăreaso?" se prefăcu a fi uimită maştera. "Eşti toată plină de praf şi murdărie şi-ncă mai năzuieşti a te duce la petrecere! Poftim: n-ai nici o rochie mai ca lumea pe tine şi nici încălţări în picioare n-ai şi-ai vrea să dănţuieşti?!. Ce, vrei să ne fie ruşine cu tine?"

Îi întoarse apoi spatele şi plecă la petrecere cu fetele ei cele fudule. După ce rămase singură-singurică în toată casa, {name} se duse la mormântul mamei sale şi plânse.

Și cum plângea așa, o lumină nemaivăzută se răspândi în jur și își făcu apariția o prefrumoasă zână care îi șterse lacrimile și-i spuse:

"Nu mai plânge {name}, eu sunt nașa ta și nu există dorință pe care să n-o pot îndeplini cu bagheta mea fermecată. Dacă vrei să mergi la bal, du-te în grădină, culege cel mai mare dovleac și adu-l în fața casei. Adu-mi și două șopârle, șase șoricei și un motan".

{name} se miră dar făcu așa cum i se ceruse. În grădină tăie un dovleac și prinse două șopârle, prinse șase șoareci în cămară și îl luă pe motan de pe soba unde lenevea, și le duse pe toate zânei. Zâna atinse obiectele cu bagheta și transformă dovleacul într-o caleașcă maiestuoasă, șoriceii în șase cai albi, sopârlele în valeți și motanul în vizitiu. După care zâna o atinse cu bagheta pe fată și iată hainele ei ponosite se transformară într-o rochie ţesută toată în aur şi argint şi-o pereche de conduri din argint.

Zâna îi mai spuse: "Du-te la bal și veselește-te! Amintește-ți însă că atunci când orologiul va bate miezul nopții, trebuie neapărat să fii înapoi pentru că vraja va dispărea".

{name} se duse la petrecere. Dar maştera şi cu fetele ei n-avură cum s-o recunoască, zicându-şi că era pesemne vreo fată de împărat de pe alte plaiuri, atât arăta de frumoasă în rochia ei ţesută din fire de aur şi argint. La Cenuşăreasa nu se gândiră nici o clipă, căci o credeau acasă, lângă vatră, alegând lintea din cenuşă.

De cum o zări pe fată, feciorul împăratului îi ieşi înainte, o prinse de braţ şi-o pofti la joc. Şi nici că mai vru să dănţuiască cu altă fată. O ţinea mereu de mână şi când s-apropia cineva s-o poftească la danţ, îi zicea de la obraz: "Nu se poate, că dănţuieşte numai cu mine!"

Dănţuiră împreună şi cu puțin înainte de miezul nopții fata vru să se ducă acasă.

"Merg şi eu cu tine, că vreau să-ţi ţin de urât cât o dura drumul," îi zise feciorul împăratului. Dar, de drept, el dorea să afle cât mai degrabă a cui era mândreţea asta de fată. Fata-i scăpă însă printre degete ca prâsnelul şi, ajungând acasă tot într-o fugă, se ascunse lângă vatră.

A doua zi, petrecerea se porni din nou la palatul împărătesc; şi, după ce părinţii şi surorile ei vitrege plecară într-acolo, Cenuşăreasa se duse la mormântul mamei sale şi plânse.

Zâna apăru din nou și de data aceasta o îmbrăcă într-o rochie și mai frumoasa decat cea din ajun. Şi când veni {name} la petrecere, îmbrăcată în mândreţea aceea de rochie, se minunară toţi de frumuseţea ei nemaivăzută. Pasămite feciorul de împărat stătuse până atunci ca pe ghimpi şi-o tot aşteptase să vină.

Când o văzu apărând, i se luă parcă o greutate de pe inimă şi, ieşindu-i în întâmpinare, o pofti de îndată la joc. Şi ţinând-o de mână, parcă să n-o piardă, dănţui toată vremea numai cu ea. Iar de venea s-o poftească cineva la joc, el îi zicea: "Nu se poate, că dănţuieşte numai cu mine!"

Cu puțin înainte de miezul nopții {name} vru iar să i se piardă urma, dar tânărul crai luă seamă din vreme şi se furişă după ea, ca să vadă unde se duce. Vezi însă că fata făcu ce făcu şi-i scăpă de sub ochi. Când părinţii şi surorile vitrege se reîntoarseră acasă şi intrară în bucătărie, o găsiră pe Cenuşăreasă lângă vatră, stând în cenuşă, ca întotdeauna. 

A treia zi, Cenuşăreasa aşteptă până ce plecară din nou părinţii şi surorile vitrege şi-apoi se duse iar la mormântul maică-sii.

De data asta zâna îi dadu o rochie atât de frumoasă şi de strălucitoare, cum nu s-a mai văzut alta pe lume, iar condurii erau cu totul şi cu totul din fir de aur. Când {name} se ivi la petrecere îmbrăcată cu rochia aceea, oaspeţii nu mai ştiură ce să mai zică, uimiţi de atâta frumuseţe nepământeană.

Feciorul de împărat dănţui iarăşi numai cu dânsa, şi de venea vreunul şi căuta s-o poftească la joc, numai ce-i zicea aceluia, drept în faţă: "Nu se poate, că dănţuieşte numai cu mine!"

Cu puțin înainte de miezul nopții Cenuşăreasa dădu iar să plece pe nesimţite, dar feciorul de împărat se luă numaidecât după dânsa. Şi se întâmplă ca zgâtia de fată să se strecoare cu atâta dibăcie, că tânărul crai îi pierdu şi de astă dată urma.

Vezi însă că el pusese la cale un vicleşug, poruncind să se ungă din vreme treptele cu smoală. Şi când Cenuşăreasa coborî câteva trepte, condurul din piciorul stâng îi rămase agăţat în smoală. Feciorul de împărat îl ridică şi-n palma lui stătea acum un condur mic şi drăgălaş, împletit cu totul şi cu totul din fir de aur. A doua zi dădu de veste în toată țara:

"Fata pe-al cărei picior se va potrivi condurul acesta, numai aceea îmi va fi nevastă juruită şi de nici o alta, în afară de ea, n-am nevoie!"

Capitolul 3. Cine e mireasa?

Când auziră spusele tânărului crai, cele două fete ale maşterei se bucurară grozav fiindcă şi ele aveau piciorul micuţ. Prințul ajunse cu condurul și la casa Cenușăresei. Fata cea mai mare dădu să-l încalţe. Dar pas de-l încalţă dacă poţi! Degetul cel mare nu încăpea defel, că tare mic mai era condurul! 

Fata de-a doua când dădu să încerce condurul, ce să vezi! Vârful piciorului i se potrivea ca turnat, dar călcâiul era prea mare şi rămăsese afară, oricât se strădui ea.

Atunci prințul întrebă: "Nu mai aveți altă fată?"

"Nu, nu mai avem alta! răspunse tatăl fetelor. Da’, cum să vă spun… de la nevasta dintâi mai am una, o biată Cenuşăreasă, da’ nici vorbă, nu poate fi ea mireasa!"

Feciorul de împărat ceru să-i fie adusă înainte, dar maştera sări cu gura, de parc-ar fi fost muşcată de şarpe:

"Nu, nu se poate, înălţimea ta, că e prea rufoasă! Nu se cuvine să se arate în lume în halul în care e!"

Dar tânărul crai ţinu morţiş s-o vadă şi stărui într-atât că până la urmă trebuiră s-o cheme vrând-nevrând. Vezi însă că {name} avusese grijă să se spele din vreme pe mâini şi pe obraz şi când se înfăţişă feciorului de împărat se înclină înainte-i, iar el îi întinse pantoful de aur. Fata se aşeză pe un scăunel, scoase din picior papucul de lemn ce trăgea câteva ocale şi încălţă condurul care-i veni ca turnat. Şi când se ridică fata şi tânărul crai îi privi chipul, o recunoscu pe dată, că doar ea era domniţa cu care dănţuise şi care-l robise cu frumuseţea-i fără pereche. Şi nu-şi putu stăpâni strigătul:

"Asta-i mireasa mea!"

Maştera şi cele două fete ale ei încremeniră de spaimă auzindu-l ce zice şi ciuda le învenină într-atât, că se traseră la faţă şi se făcură galbene ca şofranul. Dar feciorul de împărat nu le învrednici nici măcar c-o căutătură şi, luând-o pe Cenuşăreasa pe cal, lângă sine, porni cu ea către casă.

Dar Cenușăreasa, bună la suflet cum era, le iertă pe mama și surorile ei vitrege și le invită la castel la nunta cu prințul.

Și așa trăiră cu toți fericiți până la adânci bătrâneți. 
<para alignment="right" fontsize="16"><i>Sfârșit</i></para>
END-OF-FILE

